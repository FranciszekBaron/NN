Manga opowiada historię piętnastoletniej Momo Adachi, uczennicy pierwszej klasy liceum, od lat kochającej się w koledze - Tojim (Kazuya Tojigamori) Momo ma kłopoty z powodu swojego wyglądu - farbowana blondynka, ciemna cera, lekko skośne oczy - często jest brana za łatwą dziewczynę. Jest nieśmiała i zamknięta w sobie, wygląda na to, że nie ma powodzenia u chłopaków, dlatego swoje uczucie do Tojiego skrywa głęboko w sercu. W szkole też nie ma zbyt wielu przyjaciół, na dobrą sprawę zadaje się tylko z Sae Kashiwagi - ładną, szczupłą i rozchwytywaną przez chłopaków dziewczyną, która na pierwszy rzut oka wygląda na bardzo sympatyczną i godną zaufania, w rzeczywistości jest jednak zazdrosną intrygantką, która udaje przyjaciółkę, a tak naprawdę robi wszystko, by zniszczyć innym życie. Pewnego dnia Momo poznaje Kairi Okayasu - najpopularniejszego chłopaka z pierwszego roku. Sae widząc zainteresowanie, jakim Kairi darzy Momo, próbuje zwrócić na siebie jego uwagę. Bezskutecznie jednak - Okayasu okazuje się być zakochany w Momo. Od tej pory staje się najwierniejszym przyjacielem tytułowej Brzoskwini, choć ta z początku odrzuca jego towarzystwo. Chcąc pozbyć się natręta, wyjawia mu swój największy sekret - miłość do Tojiego. Dziwnym trafem, tuż obok znajduje się sam zainteresowany wraz z Sae. Toji jest bardzo zaskoczony, jednak odważa się prosić Momo o chodzenie. Zdawałoby się, że od tego momentu sprawy wreszcie potoczą się tak, jak trzeba - i tak, jak życzyłaby to sobie główna bohaterka. Jednak zawistna Sae knuje już misterną intrygę, by rozbić związek Momo i Tojiego.